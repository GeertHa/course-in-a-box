---
title: Onderdelen
---

## Welke onderdelen bevat deze cursus?

Er zijn 3 even belangrijke onderdelen in deze cursus:

* de computer zelf en hoe deze intern functioneert: dit onderdeel wordt meestal omschreven als computerarchitectuur (CA)
* de software die een laag vormt tussen de computer en de gebruiker: hier hebben we het over besturingssystemen (OS)
* het netwerk dat de computers met elkaar doet communiceren: in deze sectie worden computer netwerken besproken (NW)

### Samenhang

Elk van deze onderdelen moet begrepen worden om echt te verstaan hoe computer en mens samen de meerwaarde creÃ«ren die er van verwacht wordt. Mis je het begrip van om het even welk van deze onderdelen, dan kan je nooit een volwaardige computerdeskundige worden. Of je nu ontwerper, game developer, programmeur, database administrator, systeemspecialist of netwerker wordt, altijd moet je begrijpen hoe een computer intern werkt, hoe je als mens via het besturingssystemen zaken van het systeem kunt vragen en hoe je via het netwerk met andere computers en de mensen erachter kunt communiceren.

### Kennis en vaardigheden

Dat is uiteraard niet alleen een kwestie van dingen kennen. Uiteraard moet je bepaalde zaken weten. Maar in de huidige wereld van informatieoveraanbod is het op zijn minst even belangrijk om via de opgedane basiskennis, een degelijke strategie te hebben om niet alleen goede informatie op te zoeken, maar ook vooral om deze te bewaren. Nog belangrijker is het dan om de zaken te begrijpen en tenslotte, het absolute sluitstuk, zaken te kunnen doen en toe te passen. Dat is dan ook de betrachting van deze cursus: basiskennis meegeven die je in staat stelt kwalitatieve informatie op te zoeken en op te slaan, waardoor je computers in hun omgeving beter leert begrijpen en manipuleren.